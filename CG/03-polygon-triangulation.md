# שילושי פוליגונים ובעיית הגלריה לאמנות {#pol-tringle}

## הקדמה {#preface}

### בעיית הגלריה לאמנות {#agp}

<img src="images/3/art-gallery.jpg" align="left" width="42%"/> גלריות ומוזיאונים משקיעים מאמצים רבים בשמירה על אוצרותיהם, למשל, הצבת שומרים או מצלמות שיוכלו לראות כל פינה בגלריה. במהלך היום, שומרים המסתובבים בגלריה יכולים למנוע גניבה, אולם בלילה מלאכה זו בדרך-כלל נעשית על ידי מצלמות או חיישנים. יכולות להיות מספר סיבות לדרוש מספר קטן ככל האפשר של מצלמות כאלה; למשל משיקולי עלות, וגם מכיוון שקל יותר לפקח על מספר קטן של מצלמות במקביל. מצד שני, נרצה שהמצלמות יכסו כל פינה בגלריה, ומספר קטן מדי של מצלמות עלול לא להספיק.

אם כן, כמה מצלמות נצטרך להציב על מנת לשמור על כל הגלריה? והיכן נצטרך להציב אותן? בעייה זו היתה ההשראה לאחת הבעיות המפורסמות והמרתקות ביותר בתחום הגיאומטריה החישובית: **בעיית הגלריה לאמנות**.

#### קראו את ההקדמה לפרק 3 בספר הלימוד (עמוד 45). {.unnumbered}

### מודל גאומטרי לבעיה {#geom-model}

בעית הגלריה לאמנות נוסחה ב-1973 על-ידי המתמטיקאי ויקטור קלי.

מנקודת מבט גיאומטרית, נוכל לתאר גלריה בעלת $n$ קירות בעזרת פוליגון פשוט $P$ בעל $n$ צלעות (וכמובן גם $n$ קודקודים), ואת מיקומי המצלמות בתור נקודות בתוך $P$. נניח שמצלמה יכולה לצלם כל נקודה בגלריה שאינה מוסתרת ממנה על-ידי אחד הקירות. במילים אחרות, מצלמה (נקודה) $g$ שומרת על נקודה $p\in P$ אם הקטע $\overline{pq}$ מוכל בתוך $P$ (הפנים והשפה של $P$).

באיור למטה מתואר פוליגון עם מצלמה יחידה בתוכו, והאיזור המוצלל הוא כל הנקודות שמצלמה זו שומרת עליהן, או "רואה" אותן.

<center>![](images/3/13-gallery.jpg){width="60%"}</center>

מהו המספר המינימלי של מצלמות שנצטרך על מנת לשמור על כל $P$? כאן, ברור שהתשובה תלויה במבנה של הפוליגון $P$.

::: rmdwarning
<img src="images/question.png" align="left" width="10%" style="padding:0px 0px 0px 10px"/> עבור אילו פוליגונים מספיקה מצלמה יחידה? שימו לב שעבור פוליגון כוכבי מספיקה מצלמה יחידה (לפי הגדרה). גם לכל פוליגון קמור מספיקה מצלמה יחידה. מדוע?

<center>![](images/3/14-guard-star.jpg){width="70%"}</center>
:::

### מהו המקרה הגרוע ביותר? {#worst-case}

מציאת המספר המינימלי של מצלמות הנדרשות לשמירה על פוליגון נתון $P$ היא בעיית אופטימיזציה אלגוריתמית, כלומר, הפתרון לה הוא אלגוריתם המחזיר קבוצת נקודות $G$ מגודל מינימלי, כך שלכל $p\in P$ קיימת $g \in G$ כך שהקטע $\overline{pg}$ מוכל בתוך $P$ (כלומר $g$ שומרת על $p$). בעיה זו היא NP-קשה, בפרט, לא ידוע האם קיים אלגוריתם כזה עם זמן ריצה פולינומי (ויותר מכך, ההשערה הרווחת היא שלא קיים כזה).

נוכל גם לשאול את השאלה הקומבינטורית הבאה: מהו מספר המצלמות המינימלי הנדרש במקרה הגרוע ביותר? במילים אחרות, היינו רוצים למצוא פונקציה $g(n)$, כך ש:

1.  $g(n)$ מצלמות מספיקות לכל פוליגון בעל $n$ קודקודים, וגם
2.  קיים פוליגון בעל $n$ קודקודים שעבורו נדרשות $g(n)$ מצלמות.

התבוננו במשפחת הפוליגונים הבאה, שלהם צורה דמויית מסרק.

<center>![](images/3/16-comb2.jpg){width="80%"}</center>

שימו לב שכדי לשמור על פוליגון מסרק עם שתי "שיניים" נדרשות שתי מצלמות: המשולשים שהם שיני המסרק אינם נחתכים, ולכן אין נקודה אחת ש"רואה" את שני הקודקודים העליונים שלהם. עבור מסרק עם 3 שיניים נדרשות 3 מצלמות, וכן הלאה. מהו מספר המצלמות שנצטרך עבור מסרק עם $k$ שיניים? כמה קודקודים יש למסרק כזה?

ניתן להציג את משפחת פוליגוני המסרק באופן כללי כך: לכל $n \ge 3$, פוליגון מסרק בעל $n$ קודקודים מורכב מבסיס שהוא צלע אופקית, ומעליו $\lfloor n / 3 \rfloor$ שיניים שכל אחת מהן מורכבת משתי צלעות כל אחת, ומחוברות ביניהן על-ידי צלעות אופקיות, כמו באיור הבא:

<center>![](images/3/17-general-comb.jpg){width="50%"}</center>

קל לראות שניתן לבנות את המסרק כך שלא ניתן להציב מצלמה ששומרת על שני קודקודים שנמצאים בקצוות של שיניים שונות. לכן, מספר המצלמות הנדרשות עבור מסרק בעל $n$ קודקודים הוא $\lfloor n/3 \rfloor$.

אם כך, ראינו שלכל n קיים פוליגון בעל n קודקודים עבורו מספר המצלמות הנדרש הוא $\lfloor n/3 \rfloor$. במילים אחרות, $g(n)\ge \lfloor n/3 \rfloor$. אך האם זהו המקרה הגרוע ביותר? האם $\lfloor n/3 \rfloor$ מצלמות תמיד מספיקות כדי לשמור על פוליגון בגודל $n$? את זה נגלה בחלק הבא.

<hr class="mt-5 mb-5">

## שמירה ושילושים {#guarding}

### חלוקה בעזרת אלכסונים {#diagonals}

<img src="images/3/7-complecated_shape.jpg" align="left" width="40%"/> בניגוד לשמו, פוליגון פשוט עשוי להיות צורה מסובכת מאוד, ראו למשל את הדוגמה באיור משמאל. היצוג של פוליגון כסדרה של נקודות הוא אמנם פשוט, אך לעיתים קרובות נרצה לעבוד דווקא עם ייצוג מורכב יותר, שיעזור לנו להבין טוב יותר את המבנה של הפוליגון. לדוגמה, כיצד נוכל לחשב את השטח של פוליגון פשוט? דרך אחת לעשות זאת היא לחלק את הפוליגון לצורות בסיסיות יותר, כמו משולשים או מרובעים, עבורן אנו יכולים לחשב את השטח בקלות. חלוקה כזאת ניתן לקבל למשל על-ידי הוספת אלכסונים לפוליגון.

::: rmdimportant
<img src="images/definition.png" align="left" width="10%" style="padding:0px 0px 0px 10px"/> [**הגדרה**: אלכסון של פוליגון]{.underline}\
אלכסון של פוליגון P הוא קטע פתוח המחבר שני קודקודים של P ומוכל בפנימו.
:::

::: rmdtip
<img src="images/example.png" align="left" width="10%" style="padding:0px 0px 0px 10px"/> [דוגמה:\
]{.underline}התבוננו בפוליגונים שבאיור הבא, כולם בעלי 5 קודקודים, ואלכסוניהם מסומנים בקו מקווקו. לפוליגון מימין קיימים שלושה אלכסונים. לפוליגון האמצעי לעומת זאת יש רק שני אלכסונים. באופן כללי, בפוליגון בעל 5 קודקודים קיימים לכל היותר 5 אלכסונים. ניתן לראות זאת בפוליגון משמאל.

<center>![](images/3/8-diagonals.jpg){width="90%"}</center>
:::

::: rmdwarning
<img src="images/question.png" align="left" width="10%" style="padding:0px 0px 0px 10px"/> מהו מספר האלכסונים המקסימלי האפשרי בפוליגון בעל n קודקודים?

<details>

<summary>(פתרון)</summary>

שימו לב למקרה של פוליגון קמור: מכל קודקוד ניתן למתוח $n-3$ אלכסונים (לכל קודקוד שהוא לא הוא עצמו או אחד משכניו). מכיוון שבאופן זה כל אלכסון נספר פעמיים (פעם אחת לכל אחד מקודקודיו), נחלק ב-2. לכן, התשובה היא $\frac{n(n-3)}{2}$.

</details>
:::

### שילוש של פוליגונים {#triangulation}

שילוש של פוליגונים הוא כלי מרכזי וחשוב בגיאומטריה של המישור, ויש לו שימוש רבים, בעיקר בתחום של גרפיקה ממוחשבת.

::: rmdimportant
<img src="images/definition.png" align="left" width="10%" style="padding:0px 0px 0px 10px"/> [**הגדרה**: שילוש (טריאנגולציה)]{.underline}\
לחלוקה של פוליגון למשולשים על-ידי מספר מקסימלי של אלכסונים שאינם נחתכים אנו קוראים בשם שילוש (טריאנגולציה).
:::

::: rmdtip
<img src="images/example.png" align="left" width="10%" style="padding:0px 0px 0px 10px"/> [דוגמה:\
]{.underline}בדרך כלל קיים יותר משילוש אחד לפוליגון. למשל, את הפוליגון באיור הבא ניתן לשלש במספר דרכים שונות. נסו למצוא שילוש השונה מהשניים המוצעים כאן.

<center>![](images/3/9-triangulation.jpg){width="60%"}</center>
:::

#### מדוע נדרוש מספר מקסימלי של אלכסונים? {.unnumbered}

זאת על מנת להבטיח שלא יהיו קודקודים של הפוליגון שאינם קודקודים של אחד המשולשים. מצב כזה יכול לקרות כאשר שלושה קודקודים עוקבים מופיעים על ישר אחד. ראו למשל את שלושת הקודקודים משמאל למטה באיור הקודם.

ראינו דוגמה לפוליגון עם יותר משילוש אחד, אך האם תמיד קיים שילוש? התשובה היא כן! על מנת להוכיח זאת, נראה קודם שתמיד נוכל למצוא אלכסון בפוליגון בעל לפחות 4 קודקודים.

#### משפט: לכל פוליגון פשוט בעל 4 קודקודים לפחות, קיים אלכסון. {.unnumbered}

**הוכחה**: יהי $P$ פוליגון בעל $n\ge 4$ קודקודים, ויהי $v$ הקודקוד השמאלי ביותר של $P$ (במקרה שיש יותר מאחד כזה, נבחר בנמוך ביותר). נסמן ב-$u,w$ את שני הקודקודים השכנים ל-$v$ על שפת הפוליגון. מכיוון של-\$P\$ יש לפחות 4 קודקודים, לא יתכן שהקטע $\overline{uw}$ הוא צלע של $P$. אם הקטע הפתוח $\overline{u w}$ מוכל בפנים של $P$, אזי מצאנו אלכסון של $P$. אחרת, קיים לפחות קודקוד אחד של $P$ בפנימו של המשולש המוגדר על ידי הקודקודים $u,v,w$, או על הקטע $\overline{u w}$ (נשים לב כי מבחירת $v$, הקודקודים $u, v, w$ לא יכולים להיות כולם על ישר אחד). יהי $v'$ הקודקוד השמאלי ביותר בתוך המשולש הזה. הקטע $\overline{v v'}$ לא חותך אף צלע של $P$, אחרת, אחד מהקודקודים של צלע כזו היה בתוך המשולש ושמאלי יותר מ-$v'$. לכן, הקטע הפתוח $\overline{v v'}$ הוא אלכסון של $P$.

<center>![](images/3/10-diagonal_exists.jpg){width="80%"}</center>

#### משפט: לכל פוליגון קיים שילוש. {.unnumbered}

בנוסף, כל שילוש של פוליגון פשוט בעל $n$ קודקודים מכיל בדיוק $n-2$ משולשים ו- $2n-3$ צלעות.

**הוכחה**: יהי $P$ פוליגון בעל $n$ קודקודים. נוכיח את המשפט באינדוקציה על $n$. עבור $n=3$, $P$ הוא משולש והמשפט מתקיים. יהי $n>3$, ונניח שהמשפט מתקיים לכל $m<n$. לפי המשפט שהוכחנו קודם, קיים ב-$P$ אלכסון. כל אלכסון כזה מחלק את $P$ לשני פוליגונים $P_1,P_2$. מספר הקודקודים של כל אחד מהפוליגונים האלו קטן ממש מ-$n$, ולכן לפי הנחת האינדוקציה קיים שילוש של $P_ 1$ ו-$P_ 2$, והאיחוד שלהם הוא שילוש של $P$.\
כדי לחסום את מספר המשולשים, נתבונן בשילוש כלשהו של $P$, ונבחר אלכסון $\overline{uv}$ כלשהו בשילוש (כאשר $u, v$ הם קודקודים של $P$). אלכסון זה מחלק את $P$ לשני פוליגונים $P_ 1, P_ 2$, בעלי $m_ 1, m_ 2$ קודקודים, בהתאמה. כל קודקוד של $P$ פרט לקודקודים $u, v$ מופיע בדיוק באחד מ-$P_ 1, P_ 2$, והקודקודים $u, v$ מופיעים בשניהם. לכן, מתקיים $m_1+m_2= n+2$. לפי הנחת האינדוקציה, מספר המשולשים בשילוש של $P_1$ הוא $m_1-2$, ומספר המשולשים בשילוש של $P_2$ הוא $m_2- 2$. לכן השילוש של מכיל בסך הכל $m_1-2+ m_2-2 = n- 2$ משולשים.\
באופן דומה, כל אלכסון בשילוש של $P$ פרט ל-$\overline{u v}$ מופיע בדיוק באחד מהשילושים של $P_1, P_2$, והאלכסון $\overline{u v }$ מופיע כצלע בשניהם. לכן לפי הנחת האינדוקציה, מספר הצלעות בשילוש של $P$ הוא $(2m_1 - 3)+ (2m_2- 3 )- 1 = 2 (m_1+m_2)-7=2(n+2)-7=2n-3$.

<!-- #### מציאת שילוש. {.unnumbered} -->

<!-- אז אמנם ראינו ששילוש קיים תמיד, אך כדי להשתמש בו נרצה גם להראות אלגוריתם שיודע למצוא שילוש ביעילות. -->

<!-- ::: rmdwarning -->

<!-- <img src="images/question.png" align="left" width="10%" style="padding:0px 0px 0px 10px"/> שאלה למחשבה: השתמשו בהוכחות המשפטים המופיעות למעלה, על מנת להראות אלגוריתם המוצא שילוש של פוליגון פשוט בעל $n$ קודקודים בזמן $O(n^2)$. -->

<!-- ::: -->

<!-- בהמשך נראה אלגוריתם יעיל יותר למציאת שילוש, עם זמן ריצה של $O(n \log n)$, ו-$O(n)$ זיכרון. -->

### משפט הגלריה לאמנות {#agp-thm}

ראינו קודם שכדי לשמור על פוליגון מסרק עם $n$ קודקודים, נזדקק ל-$\lfloor \frac{n}{3} \rfloor$ מצלמות. במילים אחרות, זה אומר ש-$g(n)\ge \lfloor \frac{n}{3} \rfloor$. האם זהו המקרה הגרוע ביותר? כלומר, האם $\lfloor \frac{n}{3} \rfloor$ מצלמות יספיקו לכל פוליגון בגודל $n$ שנבחר? או שקיימיים פוליגונים "גרועים" יותר?

התשובה היא שתמיד ניתן להסתפק ב-$\lfloor \frac{n}{3} \rfloor$ מצלמות! כלומר, נוכל להראות שמתקיים $g(n)\le \lfloor \frac{n}{3} \rfloor$, ובכך להוכיח את המשפט המפורסם:

#### משפט הגלריה לאמנות: $g(n)=\lfloor \frac{n}{3} \rfloor$. {.unnumbered}

::: rmdnote
<img src="images/extra.png" align="left" width="10%" style="padding:0px 0px 0px 10px"/> **מעניין לדעת**: הראשון לנסח ולהוכיח את משפט הגלריה לאמנות היה ואצלב כבטל (Václav Chvátal), אך את ההוכחה שנראה כאן גילה סטיב פיסק (Steve Fisk). ההוכחה של פיסק היתה קצרה ופשוטה יותר, ונחשבה אלגנטית כל כך עד שנכללה בספר "Proofs from the BOOK" - אוסף של הוכחות בהשראת אמרתו של פול ארדש (Paul Erdős): "a place where God keeps aesthetically perfect proofs".
:::

לפני שנראה את ההוכחה לכך ש-$\lfloor \frac{n}{3} \rfloor$ מצלמות מספיקות תמיד, ננסה להבין כיצד ניתן להוכיח חסמים פשוטים יותר. כיצד ניתן להראות שמספר מסויים של מצלמות מספיק לכל פוליגון $P$ בעל $n$ קודקודים?

::: rmdtip
<img src="images/example.png" align="left" width="10%" style="padding:0px 0px 0px 10px"/> [דוגמה:\
]{.underline}נתבונן בשילוש של $P$. קל להראות שמספיקות $n$ מצלמות המוצבות על קודקודי $P$, מדוע?

<center>![](images/3/18-vertex-guards.jpg){width="60%"}</center>

קודקודי המשולשים הם קודקודים של $P$, ומשולש הוא פוליגון קמור, ולכן קבוצה זו של מצלמות שומרת על כל $P$. למעשה, מכיוון שבכל שילוש יש $n-2$ משולשים, נוכל להסתפק ב-$n-2$ מצלמות.
:::

כעת נראה הוכחה למשפט הגלריה לאמנות. אולי בשלב זה כבר ניחשתם כי הוכחה זו מבוססת גם היא על שילוש של הפוליגון. בנוסף לשילוש, ההוכחה תתבסס גם על צביעה של הגרף המוגדר על-ידי צלעות המשולשים וקודקודי הפוליגון. נזכיר כי **גרף הוא** $k$**-צביע** (ניתן לצביעה ב-$k$ צבעים) אם ניתן להתאים לכל אחד מקודקודיו צבע (מספר) בין 1 ל-$k$ כך שכל שני קודקודים המחוברים בצלע משותפת צבועים בצבעים שונים.

#### טענה: כל שילוש ניתן לצביעה בשלושה צבעים. {.unnumbered}

הוכחה: נוכיח את המשפט באינדוקציה על מספר הקודקודים $n$. עבור $n=3$, הפוליגון הוא משולש וניתן לצביעה בשלושה צבעים. יהי $n> 3$, ונניח שהמשפט מתקיים לכל $m<n$. יהי $P$ פוליגון בעל $n$ קודקודים, נתבונן בשילוש כלשהו של $P$, ונבחר אלכסון $overline{u v}$ כלשהו בשילוש (כאשר $u,v$ הם קודקודים של $P$). אלכסון זה מחלק את $P$ לשני פוליגונים $P_1,P_2$. לפי הנחת האינדוקציה, נוכל לצבוע את $P_1$בשלושה צבעים: אדום, כחול, וצהוב, ואת $P_2$ בצבעים: כתום, סגול, וירוק. כעת נרצה "להדביק" את שני הפוליגונים כך שנקבל צכיעה של $P$. מכיוון שבחירת הצבעים היא שרירותית, נוכל להניח בלי הגבלת הכלליות שבצביעה של $P_1$ הקודקודים $u,v$ נצבעו באדום וכחול בהתאמה, ובצביעה של $P_2$ הם נצבעו בכתום וסגול בהתאמה. לכן נחליף את הצבע של כל קודקוד כתום לאדום, סגול לכחול, וירוק לצהוב. קיבלנו צביעה של $P$ בשלושה צבעים.

<center>![](images/3/21-coloring.jpg){width="80%"}</center>

#### משפט: $g(n)\le \lfloor \frac{n}{3} \rfloor$. {.unnumbered}

כלומר, ניתן לשמור על כל פוליגון פשוט $P$ בעל $n$ קודקודים בעזרת $\lfloor \frac{n}{3} \rfloor$ מצלמות.

הוכחה: נבחר שילוש כלשהו $T$ של $P$ ונצבע אותו בשלושה צבעים: אדום, כחול, וצהוב. מעיקרון שובך היונים, קיים לפחות צבע אחד שבו צבועים לכל היותר $\lfloor \frac{n}{3} \rfloor$ קודקודים (אחרת, נקבל שסכום הקודקודים גדול מ-$n$). נניח שצבע זה הוא האדום, ונמקם מצלמה בכל קודקוד הצבוע באדום. נשים לב שבכל משולש ב-T יש בדיוק קודקוד אחד הצבוע באדום: אחרת, נקבל צלע במשולש ששני קודקודיה צבועים באותו הצבע. מכיוון שכל משולש הוא קמור, המצלמה הממוקמת על הקודקוד האדום שומרת על כולו, ולכן המצלמות שהצבנו שומרות על כל P.

#### גלריות אורתוגונליות. {.unnumbered}

עבור פוליגון פשוט אורתוגונלי, ניתן להראות כי מספיקים $\lfloor \frac{n}{4} \rfloor$ שומרים. קווי ההוכחה דומים: תחילה "מרבעים" את הפוליגון, כלומר מחלקים את הפוליגון למרובעים קמורים בעזרת אלכסונים. לאחר מכן, מוסיפים לכל מרובע את שני האלכסונים שלו (שימו לב שהאלכסונים חוצים זה את זה), ולבסוף מראים שקיימת צביעה של הגרף שהתקבל בארבעה צבעים. מכאן לפי עקרון שובך היונים, קיים צבע אחד שהשתמשנו בו לכל היותר $\lfloor \frac{n}{4} \rfloor$ פעמים, ומכיוון שלכל אחד מהמרובעים יש בדיוק קודקוד אחד הצבוע בצבע זה, קיבלנו קבוצה של מצלמות ששומרות על הפוליגון כולו.

### הגרף הדואלי לשילוש {#dual-graph}

תכונה מעניינת (ושימושית!) נוספת של שילושים מתקבלת כשמתבוננים בגרף הדואלי לשילוש. למעשה, היצוג של שילוש באמצעות גרף מאפשר לנו לתרגם את הבעיה הגאומטרית לבעיה קומבינטורית.

נסמן ב-$T$ את אוסף המשולשים בשילוש כלשהו של פוליגון $P$. הגרף הדואלי $G_T$ לשילוש $T$ הוא הגרף שקבוצת הקודקודים שלו מכילה קודקוד אחד לכל משולש ב-$T$, וקבוצת הצלעות שלו מכילה צלע בין שני קודקודים $u,v$ של הגרף אם המשולשים המתאימים לקודקודים אלו חולקים אלכסון משותף.

::: rmdtip
<img src="images/example.png" align="left" width="10%" style="padding:0px 0px 0px 10px"/> [דוגמה:\
]{.underline}באיור למטה ניתן לראות שילוש $T$ ואת הגרף $G_T$ המתאים לו.

כל קודקוד של $G_T$ מתאים למשולש מ-$T$, וכל צלע של $G_T$ מתאימה לאלכסון בשילוש (כל צלע חוצה אלכסון אחד). שימו לב שהגרף $G_T$ הוא עץ. האם זה מקרי?

<center>![](images/3/11-graph.jpg){width="80%"}</center>
:::

#### אבחנה: הגרף הדואלי לשילוש הוא עץ. {.unnumbered}

נראה שלכל שילוש $T$, הגרף הדואלי $G_T$ הוא עץ.

**הוכחה**: ראשית, נשים לב שהגרף $G_T$ הוא קשיר מכיוון שפנים הפוליגון קשיר. שנית, כל אלכסון מחלק את $P$ לשני פוליגונים, לכן מחיקה של צלע מהגרף $G_T$ מחלקת את הגרף לשני רכיבי קשירות. במילים אחרות, הגרף $G_T$ הוא קשיר ואינו מכיל מעגלים, כלומר, הוא עץ.

::: rmdtip
<img src="images/example.png" align="left" width="10%" style="padding:0px 0px 0px 10px"/> שימו לב: טענה זו אינה נכונה עבור פוליגון עם חורים! הגרף הדואלי לשילוש של [פוליגון עם חורים]{.underline} עשוי להכיל מעגלים, כמו באיור למטה.

חישבו, מדוע זה קורה? אילו אלכסונים אינם מחלקים את הפוליגון לשני חלקים?

<center>![](images/3/12-graph_with_holes.jpg){width="70%"}</center>
:::

#### אלגוריתם למציאת מיקומי המצלמות {.unnumbered}

משפט הגלריה לאמנות אומר שתמיד מספיקות $\lfloor \frac{n}{3} \rfloor$ מצלמות על מנת לשמור על כל פוליגון נתון, אך כיצד נוכל לדעת היכן למקם אותן? נוכל בקלות להפוך את הוכחת הקיום שראינו בעמוד הקודם, לאלגוריתם בזמן לינארי המוצא את מיקומי המצלמות - בעזרת הגרף הדואלי לשילוש. בהינתן הגרף הדואלי, נוכל למצוא צביעה של קודקודי הגרף בשלושה צבעים בזמן לינארי על ידי סריקת DFS פשוטה. נסו לחשוב ולהראות בעצמכם כיצד ניתן לעשות זאת (הפתרון מופיע בסעיף 3.1 של ספר הלימוד).

בחלק הבא נראה כיצד ניתן למצוא שילוש של פוליגון בזמן $O(n \log n)$, ולכן נוכל להסיק שלכל פוליגון ניתן למצוא בזמן כמעט לינארי קבוצה של $\lfloor \frac{n}{3} \rfloor$ מצלמות ששומרות עליו.

### לחזרה: קריאה בספר הלימוד

בסעיפים הקודמים של חלק זה ראינו הוכחות מלאות לקיום של שילוש ומשפט הגלריה לאמנות. לשם השלמות של החומר באתר, ולמי שמעוניין בחזרה והרחבה, ניתן לקרוא כאן את הסעיף המתאים בספר הלימוד.

#### קראו את סעיף 3.1 בספר (עמודים 46--49). {.unnumbered}

<hr class="mt-5 mb-5">

## אלגוריתם לשילוש של פוליגון

### איך נחשב שילוש?

בחלק הקודם ראינו ששילוש קיים תמיד, אך כדי להשתמש בו, נרצה גם להראות אלגוריתם שיודע למצוא שילוש ביעילות.

שימו לב שההוכחות לקיום אלכסון ושילוש שראינו בחלק הקודם הן **קונסטרוקטיביות**, כלומר הן מציגות דרך למציאה של אלכסון ושילוש של פוליגון פשוט בעל $n$ קודקודים בזמן $O(n^2)$.

::: rmdwarning
<img src="images/question.png" align="left" width="10%" style="padding:0px 0px 0px 10px"/> נסו לחשוב בעצמכם: השתמשו בהוכחות המשפטים לקיום אלכסון ושילוש על מנת להראות אלגוריתם המוצא שילוש של פוליגון פשוט בעל $n$ קודקודים בזמן $O(n^2)$. (התשובה מופיעה בפסקה הראשונה של פרק 3.2 בספר הלימוד)
:::

#### האם ניתן למצוא אלגוריתם שילוש יעיל יותר? {.unnumbered}

בהחלט ניתן למצוא שילוש ביעילות עבור משפחות מסויימות של פוליגונים מיוחדים. למשל, אם הפוליגון שלנו קמור, נוכל לבחור קודקוד באופן שרירותי, ולהוסיף את כל האלכסונים המחברים אותו לכל הקודקודים שהם לא שכנים שלו. זמן הריצה יהיה לינארי, כלומר $O(n)$.

לכן, גישה אפשרית למציאת שילוש במקרה הכללי תהיה כזו: נחלק את הפוליגון שלנו לחלקים שניתן לשלש ביעילות, ולאחר מכן נשלש כל חלק בנפרד.

בסעיפים הבאים נראה אלגוריתם למציאת שילוש שמשתמש בגישה הזו, על ידי חלוקה של הפוליגון לחלקים מונוטוניים. זמן הריצה של האלגוריתם הוא $O(n \log n)$, והוא משתמש ב-$O(n)$ זיכרון.

::: rmdimportant
<img src="images/definition.png" align="left" width="10%" style="padding:0px 0px 0px 10px"/> [**הגדרה**: פוליגון מונוטוני]{.underline}\
<img src="images/3/monotone.jpg" align="left" width="25%"/> פוליגון פשוט $P$ נקרא **מונוטוני ביחס לישר** $\ell$ אם לכל ישר $\ell'$ שמאונך ל-$\ell$, החיתוך של $\ell'$עם הפוליגון הוא קשיר. במילים אחרות, $\ell'\cap P$ יכול להיות קטע, נקודה, או הקבוצה הריקה.

פוליגון שהוא מונוטוני ביחס לציר ה-$y$ נקרא $y$-מונוטוני, ופוליגון שהוא מונוטוני ביחס לציר ה-$x$ נקרא $x$-מונוטוני.

באיור משמאל מופיע פוליגון $y$-מונוטוני: החיתוך שלו עם כל ישר המקביל לציר ה-$x$ (מאונך לציר ה-$y$) הוא קשיר.
:::

::: rmdwarning
<img src="images/question.png" align="left" width="10%" style="padding:0px 0px 0px 10px"/> אילו מהפוליגונים הבאים הם $y$-מונוטוניים? ואילו $x$-מונוטוניים?

<center>![](images/3/monotone-ex.jpg){width="100%"}</center>

<details>

<summary>(פתרון)</summary>

(א) הוא גם $y$-מונוטוני וגם $x$-מונוטוני (ד) הוא רק $x$-מונוטוני (ה) הוא רק $y$-מונוטוני

</details>
:::

### חלוקה לפוליגונים מונוטוניים

בסרטון הבא נדבר על אלגוריתם MakeMonotone, המוצא חלוקה של פוליגון $P$ בעל $n$ קודקודים לפוליגונים $y$-מונוטוניים. האלגוריתם משתמש בשיטת הישר הסורק שלמדנו בחלק השני של פרק 2, ולכן מומלץ להיזכר ולוודא קודם שהבנתם את הפרטים של שיטה זו.

#### צפו בסרטון הבא. {.unnumbered}

<center>
<iframe width="560" height="315" src="https://www.youtube.com/embed/cIYV1rg3mc8" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen>

</iframe>
</center>

 \
הנה התשובה לשאלה האחרונה שנשאלה בסרטון: היצוג של $P$ ותתי הפוליגונים המונוטוניים בחלוקה שלו יהיה בעזרת מבנה DCEL, כפי שלמדנו בחלק השלישי של פרק 2.

כיצד נממש את האלגוריתם הסורק ביעילות? על אופן המימוש ופרטי האלגוריתם MakeMonotone תקראו בסעיף 3.2 של ספר הלימוד. זמן הריצה של האלגוריתם הוא $O(n \log n)$, והוא משתמש ב-$O(n)$ זיכרון.

#### קראו את סעיף 3.2 בספר (עמודים 49--55). {.unnumbered}

### שילוש של פוליגון מונוטוני

לאחר שראינו כיצד ניתן לחלק פוליגון פשוט בעל $n$ קודקודים לפוליגונים $y$-מונוטוניים בזמן $O(n \log n)$, נותר לנו להראות שכל פוליגון מונוטוני ניתן לשילוש בזמן לינארי.

#### צפו בסרטון הבא. {.unnumbered}
<center>
<iframe width="560" height="315" src="https://www.youtube.com/embed/GB0OGV3Heu0" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen>

</iframe>
</center>

 \
בסעיף 3.3 של ספר הלימוד תקראו בפירוט רב יותר על האלגוריתם TriangulateMonotonePolygons שתואר בסרטון. זמן הריצה של האלגוריתם הזה הוא אכן $O(n)$, ומכאן שקיבלנו אלגוריתם שילוש בזמן - שיפור משמעותי לעומת האלגוריתם בזמן ריבועי ($O(n^2)$) המבוסס על ההוכחה לקיום שילוש. למעשה, נוכל להסיק שכל מפה מישורית עם $n$ קודקודים ניתנת לשילוש בזמן !

#### קראו את סעיף 3.3 בספר (עמודים 55-58). {.unnumbered}
